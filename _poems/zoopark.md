---
title: "Zoopark"
author: "Allayar Darmenov"
icon: "&#128046;"
category: "Házil"
---

Buzawım móńireydi,\
Ílaǵım máńireydi,\
Ǵoqoqlaydı tawıǵım,\
Úydiń qası shawqım.

Qoylarım «ba-a» deydi,\
Tayınshaq kisneydi,\
Anaw eshek ańqırar,\
Úydiń zooparki bar.

Írıldaydı kúshigim,\
Mırıldaydı pıshıǵım,\
Úkem ayttı aǵama:\
«Aǵa, balıq baǵaman».

– Kól kerek ǵoy balıqqa,\
Oylandıń ba, anıq pa?\
– Awa, awa, oylandım,\
Qıynalmań oǵan dım.

Akvarium alamız,\
Balıqlardı salamız,\
Solay etip bizler,\
Balıqshı da bolamız.

Sóytip úkem qatırdı,\
Akvarium aldırdı,\
Qora ishi tolıp tur,\
Pil aldırıw qalıp tur.
