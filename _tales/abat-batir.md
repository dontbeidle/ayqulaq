---
title: "Abat batır"
subtitle: "Jolǵa shıqsań, joldasıńdı tawıp shıq"
icon: "&#9876;"
category: "Doslıq"
reading_time: "15-20 min"
age_range: "7-9"
featured: true
moral: "Doslardıń kóp bolǵanı jaqsı..."
---

Burınǵı ótken zamanda tórt adam joldas bolıptı. Birewiniń jeti jılǵı ólikke jan beretuǵın, ekinshisiniń bir aqshamda bir qalanı salıp shıǵatuǵın, úshinshisiniń bir qalanı ekinshi qalaǵa kóshiretuǵın óneri bolıptı, al, tórtinshisi júrekli batır boladı. Onıń atı Abat eken. Tórtewi jám bolıp, joldas bolıp ketip baratırsa, bir toǵaydıń ishinde jatqan súyekti kóredi. Abat batır ólige jan beriwshige:

– Qáne, jeti jılǵı ólikke jan beremen deytuǵın ediń, mına jatqan súyekti tirilt! – deydi.

– Joq, bul jerde káramatımdı sınap ne qılasań, kerekli jerinde kórsetemen ǵoy, – deydi. Abat batır onıń aytqanın qılmay, qolına qılıshın alıp, shawıp taslayman dep qorqıtıp, onı sol súyekti tiriltiwge qayıl etedi. Janındaǵı eki joldası zikir saladı, adam tiriltetuǵın duwa oqıydı. Bir maydannan keyin súyekte bir haywannıń súlderi túsedi. Oqıǵan duwasın qoyıp:

– Boldı ma? – deydi. 

– Joq, bul qanday haywan eken, túrin kórset? – deydi Abat batır. Bul jolbarıs bolıp shıǵadı.

– Endi bolar, keteǵoyayıq, – deydi jan beriwshi adam. Sonda Abat batır:

– Joq, bul quraqım túrin kórsetkennen keyin tiriltip jiberiw kerek, – deydi. Jáne zikirin salıp, duwasın oqıydı. Birazdan keyin jolbarısqa jan kirip, «háw» degen waqıtta bular tum-tusqa basın alıp qashadı. Bir waqıtları Abat batır júregin basıp, joldaslarımdı tawıp alayın, dep keynine qaytıp kelse, úsh joldası hám joq, jolbarıs hám joq. Qıyqıwlap shaqırıp edi, hesh jerden ses shıqpadı. Bunnan keyin Abat batır basınıń awǵan jaǵına qaray kete beredi. Neshshe kúnler jol júrip, ash-áptada bolıp, qarıw-jaraǵın arqalap, óldim-taldım degende bir qalalıqqa ushıraydı. Bul qalalıq ne qalalıq eken dep aralap júrse, ishinde hesh adamı joq, búlingen zatlardı keredi. Sóytip júrip qalanıń shetinde tigiwli turǵan qara úydi kóredi. Esiktiń aldında bir qara tulpar tanaptan aylanıp baylawda tur. Bul úyde qanday jan, qanday maqluq bar eken, bileyin dep Abat batır ańlıydı. Bir qızdıń kirip-shıǵıp júrgenin kóredi. Bul qız maydanǵa shıǵıp, atqa ot-jemin berip, bir ózi sol úyde jasaydı eken. Abat batır úsh kúnge shekem ańlıydı. Hesh erkek adam kórmeydi. «Ne sebep bir ózi bir úyde jasaydı eken, bunıń bir sebebi bar shıǵar» dep tún ishinde esiginiń aldına baradı. Esikten qarasa, eki shıranı jaǵıp qoyıp káttiń ústinde uyqılap atırǵan qızǵa kózi túsedi. Oń jaqta iliwli turǵan er adamnıń kiyimin kóredi, bas ushında qıstırıwlı turǵan úlken aynanı kóredi. Abat batır qolındaǵı qılıshtı qınapqa saladı da, táwekel úyge kirip kóreyin dep, úyge kiredi de, ján-jaǵına qarasa, janlı maqluq joq, uyqılap atırǵan qızdı bas salıp uslaydı. qız shorshıp oyanadı da, úsh retke shekem jiber dep baqıradı. Abat batır jibermeydi. Sonnan soń qız «tánimdi baǵısh ettim» deydi, sol waqıtta Abat batır qızdı jiberedi. Qız ózinen basqa adamdı birinshi ret kóriwi eken, ol Abatqa qarap: 

– Aynada kórgenim ıras eken ǵoy, – deydi. Sol waqıtta Abat batır qıstırıwlı turǵan erkektiń kiyimii kórip:

– Mınaw kimniń kiyimi? – dep soraydı qáwipsinip. Sol waqıtta qız:

– Sen tıńla, men basımnan ótken ómirbayanımdı aytayın. Erte waqıtlarda usı qalanı jaw shapqan eken. Sonda eki-úsh jasımda ekenmen. Eki-úsh jasımda jawdıń shapqanın sezip, qorıqqanımnan qazıwlı oshaqtıń ishine kirip qalǵan ekenmen. Jaw bul qaladaǵı adamlardı qırıp-joyıp, kóshirip alıp ketken eken. Sol kóshke ere almay mına qotır qara tay bul da qalıp qoyǵan. Jaw ketkennen keyin oshaqtan shıǵıp, tay maǵan es bolıp, men tayǵa es bolıp, qalǵan-qutqan dánlerdi shóplestirip kámalǵa keldik. Esime kirip, adam bolǵannan keyin mına úydi tigip aldım. Mına bir jigittiń kiyimin, bir nashardıń kiyimin jáne mına bir aynanı taptım. Usı jigittiń kiyimin kiyip, aynaǵa qarap, há, jigit deǵen usınday boladı eken ǵoy, dep esime túsiretuǵın edim. Sol aynadaǵı kórgen jigitim dál senin óziń eken-aw, dep hayran qalǵanım sol edi, – dep dárriw kátten tústi de, erkek kiyimin kiyip Abat ekewi aynaǵa qarastı. Qarasa, Abat batır óziniń qaysısı ekenin ayıra almay qaldı. Áne, ekewi sol jerde qosılıp, erli-zayıplı bolıp jasay berdi. Qara tulpardı da Abat batırǵa baǵısh etti. Qızdıń batırǵa kewli toldı. Bir kúni Abat batır:

– Endi qosshım, qarap jatpayıq, tirishilik eteyik, –dep qalanı aralap júrip, er júwen tawıp aldı. Qara atqa er-júwendi salıp, ań  awlap keletuǵın ádetke ushıradı. Sóytip kúnin ótkere berdi. Kúnlerde bir kún qız Abat batırdan:

– Seniń dúnyada eń jaqsı dostıń bar ma? – dep soradı. Abat batır:

– Bar bolǵanda qanday, dostım bar, – dedi.

– Sol doslarıńnıń qanday óneri bar? – dep soradı qız.

– Birewi jeti jıllıq ólikke jan beredi, birewi bir qalanı bir qalaǵa kóshiredi, birewi bir aqshamda bir qalanı saladı, – dedi.

– Al, ózińniń qanday óneriń bar? – dedi qız.

– Ózimniń ónerim, polat sawıtım bolsa, qaraǵay saplı nayzam bolsa, qara tulpar atım bolsa, bir patshalıqtıń láshkerine qarsı turǵanday kúshim bar, – dedi.

– Endi sol doslarıńnan ne qılıp ayrılıp qaldıń? – dedi. Abat batır basınan ótken waqıyalarınıń bárin bayan etti. Qız bul sózlerdi esinde qaldırdı da, burınǵısha turmısın dawam ete berdi.

Sol qalanıń túbinen dárya aǵıp turadı eken, sol dáryadan qız kúnde suw aladı eken. Bir kúni suwǵa shomılǵısı kelip, bir súńgip shıǵayın dep sheshinip suwǵa túsedi. Suwǵa túsip súńgigennen bir aǵash ıǵıp keledi de, bir shaqası qızdıń shashınıń bir burımınıń úshten birisin alıp ketedi. Qız suwdan shıǵadı da, «usı aǵash ıǵıp barıp Qısıraw patshaǵa tap bolıp, shashımdı kórip ashıq bolıp, dáryanı jaǵalap izlep kelip, batırıma jaman is bolmasa bolar edi», dep oylaydı. Jaman is bolıwdıń sebebi, qızdıń shashı gáwharday kún menen shaǵılısar edi. Usı dáryanıń ayaǵında elin shapqan Qısıraw patsha bar edi. Dáryaǵa tayaqtı salıp, ne nárse bolsa da bárin tekserip ótkerer edi.
Haqıyqatında da, qızdıń oyı durıs shıǵadı. Aǵash ıǵıp kete beredi. Ketip Qısıraw patshasınıń kópirine tirelip, bunı baǵıp otırǵan jállatlar sezedi. Kún menen shaǵılısıp turǵan bir zattı kóredi. Alıp qarasa, aǵashqa ilinip turǵan adamnıń shashı. Bul shashtı alıp patshaǵa baradı. Patsha shashtıń iyesine ashıq boladı.
Sol elde bir mástan kempir bar edi. Ol jeti jurttıń tilin biler edi. Sıyqırlıq penen qay patshada neniń bolıp atırǵanın biler edi. Patsha mástan kempirdi keltiriń dep jállatqa buyırdı. Jállatlar mástan kempirdi keltirdi. Mástan kempirdiń aldına qızdıń shashın qoyıp;

– Bul ne shash? Qayaqta boladı, usını bilin bereseń? – dedi. Mástan kempir aldına qoyǵannan:

– Bul qızdıń shashı, biraq saǵan aldırmaydı, – dedi.

– Qırq mıń láshkerim bar, nege aldırmaydı maǵan! Bunıń qayda ekenin túsindir, mama? – dedi. Mama onnan soń ayttı:

– Bayaǵı ózińniń shawıp kelgen qalańda úsh jasar qız hám bir qotır jaman tay qalıp edi. Sol qız bıyıl kámalǵa kelip, qotır tay hám kámalǵa kelip, tulpar bolıp edi. Altı ay boldı, sol qızǵa adasıp Abat batır degen tap boldı. Sol batırǵa tánin baǵısh etti. Qız ıssılap kelip, suwǵa shomılǵanda, shashın aǵash alıp ketip, saǵan tap bolǵan ǵoy. Sen bul qızdı kúsh penen ala almaysań. Abat batır seksen mıń láshkerińdi de joq etedi. Bunı alsań hiyle menen alasań, – dedi.

– Onda, mama, sen óziń alıp bereseń be? – dedi.

– Jeti lágen altın berseń, Abat batırdı óltirip qızdı aldıńa ákep beremen, –dedi. Ǵáziyneden jeti lágen altın berdi. Mama qızǵa talap etpekshi bolıp:

– Maǵan 500 nóker, júrgish keme hám adam ishkennen óle qalatuǵın uw bereseń, – dedi. Patsha barlıǵın tayın etti. Mama kemege minip alıp júrip ketti. Neshshe kúnler jol júrip, Abat batırdıń sháhárine keldi. Toǵaydıń ishine kemesin tartıp, nókerlerin sol jerge taslap, kún batqannan keyin Abat batırdıń sháháriniń qaptalınan 500 nókerdi alıp ótti. Uzaqtan aylandırıp ákelip, nókerlerdi kemege jiberdi. Mama tań atqansha sóyerde bolıp, tań atqan soń qumnan adamnıń qábirin islep, sheńgel menen qorshap, basına tayaq qıstırıp qoydı da, qolına shıbıǵın alıp otıra berdi. Azanda tań atqan soń Abat batır kúndegi kárin qılıp ańǵa shıqtı. Ańǵa shıǵıp baratırsa, qalanıń kún-batıs jaǵında kóp láshkerdiń izine kózi tústi. Izge túsip kete berdi. Aldında bir kempir qábirdiń basında shıbıǵın qolına alıp bay-bayın salıp, jer toqpaqlap jılap otırǵanın kórdi. Kempirge kelip, sálemin berip, kempirden awhalın soradı. Kempir awhalın ayttı:

– Biziń el búlinip kóshken el edi, mına iz biziń búlingen eldiń izi. Jalǵız balam bar edi, sol balam awırıw edi, usı jerge kelgende táǵdir boldı. Sonıń súyegin taslap kete almay baǵıp otırman, – dedi kempir.

– Bárekella, kempir, saǵan obal bolǵan eken, biziń úy usı jerde, maǵan kempir bolasań ba? Kúnde kelip balańdı kórip turasań. Bizdegi kelinińe es bolasań, – dedi.

– Óybey shıraǵım, kempir bolayın, – dedi. Mástanǵa da keregi sol edi. Qempirdi alıp úyine bardı. Hayalına barıp: – saǵan es bolatuǵın kempir tawıp ákeldim, – dedi. Qız kempirdiń betine bir qaradı da, aqıllı qız sezdi:

– Tawıpsań mástanıńdı! – dedi. Kempir bozlap jıladı.

– Mende mástanlıq ne jesin, jádigóylik ne jesin, jalǵızımnan ayrılǵan qara qasqaman, – dep, jorta jıladı. Sonda Abat batır:

– Ne ózińniń aytın otırǵanıń. Qempirdiń qolınan ne keletuǵın edi. Ekewimiz otırǵannan úshewimiz otırayıq, – dedi de, kempirdi úyine taslap, Abat batır ań awlawǵa ketti. Kempir úyinde bola berdi. Kempir qızdıń oń jaǵına shıǵıp, tap anasınday bolıp bawırına kirip qızdı eritti. Qız buǵan inandı. Inanıp barlıq qazan-tabaq erkti kempirge berdi. Birewi ulınday, birewi qızınday bolıp kempirge isendi.

Bir kúnleri Abat batır ańǵa ketpey qaldı. Dem alıp jataman, dep, úyinde boldı.

– Óybey, shıraǵım, tımawratqan shıǵarsań, ashshı qılıp awqat pisirip bereyin, terleseń jazılıp keterseń, – dep kempir tamaq astı. Ishine burısh saldım, dep Abatqa beretuǵın tabaqqa uw saldı. Abatqa tamaǵın berdi. Kúndegi birge ishetuǵın qızdı «nawqastıń tamaǵınan ishseń terlemey qaladı, ekewimiz birǵe isheyik», dep kempir menen qız birge ishti. Abat batır tamaqtan bir urtlap:

– Kempir, ashshı ǵoy, – dedi.

– Shıraǵım, burıshtı ashshı saldım. Kózińdi jumıp ishe ber. Abat bir búyirlep otırıp tamaqtı urıp aldı. Azıraq otırǵannan keyin buyıǵıp uyqısı keldi.

– Uyqım keldi, kempir, – dedi.    !

– Uyqıń kelse, uyqılay ǵoy, jańaǵı burıshtıń nawqasqa tiygeni, – dep dastıǵın salıp berdi. Batır qurıldap uyqıǵa ketti. Kempir ayqıra shekpenin japtı. Batır áweli qurıldı, keyin pıshıldı, bir maydannan keyin tım-tırıs boldı. Anıq ólgenin kempir bildi.

– Batır shın uyqıǵa ketti, shıraǵım, ekewimiz suwǵa barıp qaytayıq, aǵın suwdı kórip turǵan jaqsı boladı. Kewliń kóterilip, zeyniń ashıladı. Sáwirlep-samallap qaytayıq?! – dedi Abattıń hayalına.

– Yaqshı, mama, boladı, – dep ekewi suwǵa ketti. Mástan dáryanıń boyına barıp, suwın alıp, ári-beri sáwirlep júrip:

– Shıraǵım, ekewimiz bir-birden súńgip shıǵayıq, – dedi. Qız yaqshı dep suwǵa tústi.

– Bul quraǵım suwǵa tústik ǵoy, qalaq oynayıq, – dep kempir qızdı suwdan shıǵarmadı, Qız ári-beri shıǵaman degenshe, kempir nókerlerin shaqırdı. Nókerler tayın boldı. Qızdı suwdan shıǵarmay uslap alıp, kiyindirip kemege salıp, Qısıraw patshaǵa tarttı. Qız ári-beri jılap batırım keledi dep úmit etti. Qara tulpar ushqan qustay edi, bul waqıtqa shekem jetetuǵın edi-aw, mástan kempir baǵanaǵı tamaqqa bir bále qıldı-aw degen oyǵa keldi. Bul iske qayıl bolıp qız kete berdi. Neshshe kúnler jol júrip Qısıraw patshanıń eline jetti. Qızdı patshanıń aldına ákeldi. Patsha qızdı kórip, ólermen ashıq bolıp:

– Bizge deneńdi baǵısh eteseń?! – dedi.

– Patshayım, sizge arzım bar, – dedi. – Bir shártim bar, sol shártimdi orınlasań saǵan denemdi baǵısh etemen, – dedi.

– Shártińdi ayt! Pitiremiz, – dedi patsha.

– Shártim, qalanıń kúnshıǵar jaǵına adam balasınıń aqılına uǵras kelmestey bir sháhár saldırıp, bir aqshamda pitirteseń. Sol sháhárdi pitirgen adam, biz ákelgen mama hám úsh qızıń menen bir kún waqtı-xoshlıq etemiz. Biz waqtı-xoshlıq etken kúni kún batqannan keyin bir úyde shıra jandırmaysań, bir adamdı dalaǵa shıǵarmaysań. Ishetuǵın araq-sharap, ǵárejetimdi bereseń. Onnan keyin nekemdi qıydırıp, denemdi baǵısh etemen, – dedi. Patsha:

– Ájep, – dedi. Qalaǵa «Kim de kim bir túnde bir sháhár tikleytuǵın bolsań patshanıń aldına keleseń, patshadan kerek zatıńdı alasań» dep jar urdırdı. Bayaǵı Abattıń úsh dostı sol sháhárde edi. Bul jardı esitip, úsh dostı patshanıń aldına keldi. Bir túnde bir sháhár salıp shıǵatuǵın ónerlerin ayttı. Patshadan kerekli zatın alıp, patshaǵa: «Qaytadan jar urdırasań, kún batqannan keyin sháhárde jılt etken ot bolmasın, sonda salıp shıǵamız», dedi. Patsha jar urdırdı. «Qalada jılt etken ot, qıymıldaǵan jan bolmasın. Kim de kim tıńlamasa, ózi ólimdar, malı patshalıq!» dedi. Sol kúni keshte jayın basladı. Qızda uyqı joq. Sol Abattıń úsh dostı tabılǵay da degen tileginde edi. Qız terezeden qarasa, neshshe mıń alaman jay salıp júrgen, jer-kókke sıymaydı. Bunı kórip qız Abattıń doslarınıń tabılǵanın bilip kuwanıshta boldı. Azanǵa shekem jayın tayın etti. Qızdıń tilegi boyınsha jaydı pitkergen úsh jigitti, úsh qız hám mástan kempirdi qızǵa miymanǵa berdi. Áne, barlıǵı bir aqsham miyman boldı. Qız kempirdi, úsh qızdı más etip taslap, Abattıń úsh dostınıń janına barıp tanıstı:

– Abat degen batırdı tanıysız ba? – dedi.

– Tanıymız.

– Men sol Abat batırdıń hayalı edim, mına mástan mama Abattı uwlap óltirip, meni mında ákeldi, – dedi. Bunnan keyin qız bir qalanı bir qalaǵa qosatuǵın adamǵa:

– Kóter qalanı! – dedi. Ol dalaǵa shıǵıp ketti. Bir waqıtta qattı dawıl turdı. Dawıl sháhárdi kóterdi. Bir mezgilleri dawıl tım-tırıs boldı.

– Ákelip qondırdım, – dedi jay kóteriwshi. Qız Abattıń úsh dostı menen maydanǵa shıqsa, tap úyiniń qasına qondırǵan eken. Qarap tursa shıńǵırıp aylanıp turǵan qara tulpardı kórdi. Tórtewi jám bolıp úyge barsa, Abat batır shekpenin bayaǵı ayqıra jamılıwı menen jatır. Jeti jıllıq ólikke jan beretuǵınǵa:

– Oqı! – dedi. Ekewi zikir saldı, jan beriwshi duwasın oqıdı. Bir waqıtları Abat batırǵa jan endi. Abat batır:

– Kóp uyıqlap ketippen-aw, – dep ushıp ornınan turdı. Kózin ashıp qarasa, bayaǵı úsh dostın kórdi. Qushaqlasıp jılasıp kórisip, «sizler qaydan júrsiz?» dedi. Olar bolǵan waqıyanıń hámmesin birim-birim aytıp berdi. Sol waqıtta Abat batır ólip-tirilgenin bildi.
Abat batır dalaǵa shıǵıp qarasa, aqılına uǵras kelmeytuǵın sháhárdi kórdi. Besewi sháhárge barıp, mamanıń jatqan jayınıń awzına Abattı qoyıp, qız ishkerige kirip kempirdi oyatıp, maydanǵa alıp shıqtı. Mástan dalaǵa shıqsa, Abat batırdıń tirilip, qara tulpardıń baylawda turǵanın kórdi. Kempirdiń júregi jarılıp ketti. Kempirdi batır qılıshtan ótkerdi.
Bunnan keyin Abat batır patshanıń úsh qızın doslarına nekelep berip, tórtewi más bolıp sháhárde bola berdi.
Qısıraw patsha azanda turıp qarasa, sháhár túwe zat joq. Úsh qızı menen mama joq, alaman degen qızı joq. Sháhárdi salǵan úsh jigit hám joq. Úshewinei kelgen bále ekenin sezip, sháhárdi kóterip ketkenin bilip, 40 mıń láshkerin aydap, Abat batırǵa urısqa júris etti. Neshshe kúnler jol júrip, Abat batırdıń sháhárine kelip urıs ashtı. Bul urısta 40 mıń láshker tamam bolıp, Qısıraw patshanı Abat batır uslap alıp, qılıshtan ótkerdi. Sol sháhárdiń adamları eline qaytıp qosılıp, Abat batır patsha bolıp maqsetine jetedi.