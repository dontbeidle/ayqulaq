---
title: "Hákim-Ulıqpan"
subtitle: "Xalıqına is kórsetken márt ólmeydi, tarıyxqa jazıp ketken xat ólmeydi."
icon: "&#9789;"
category: "Doslıq"
reading_time: "4 min read"
age_range: "4-8"
featured: true
moral: "Bilim de, bilimli adam da mudamı qádirli."
---

Hákim-Ulıqpan patshaǵa jaman atlı bolıp zindanǵa taslanıp, ústin taqtalap jer etip jibergen eken. Bir neshe jıllar ótkennen soń ol patsha ólip, ornına basqa patsha bolıptı. Bir kúni jańadan bolǵan patshanıń tamaǵına súyek ketipti. Táwip qoymay qaratıptı. Hesh kim dawasın tappaptı. Sol elde bir bilgish adam bar eken, sonı shaqırtıp alldırıptı sonda ol adam:

— Bunnan bir neshe jıl burın Hákim-Ulıqpan degen adam ótip edi. Sol kisi bolǵanda bul keselińniń dawasın tabaw edi, biraq onı tawıp alıw qıyınlaw ǵoy, - depti.

Sonda patsha:

— Haw, aǵa, nege qıyınlaw boladı? - depti.

— Ol adamdı sizden burınǵı patsha, jerdiń astında kómip, ústin jer etip jiberip edi. Sonı tawıp alıw qıyındaǵı, - deydi.

Patsha erteńine barlıq xalqın jıynap, Hákim-Ulıqpandı izlewdi tapsıradı. Onı izlep júrse, bir jerden kishkene oyıq tabıladı. Sonı keńeytip qarasa, Hákim-Ulıqpan zindanda jatır eken. Jańaǵı bilgish adam tesikke basın tıǵıp: "Ulıqpan" depti. Hesh ses shıqpaptı. Úshke deyin baqırıptı, hesh ses esitilmepti. Sonnan soń: "Ulıqpan qorıqpay-aq qoy. Saǵan ǵazap qılǵan patsha óldi. Onnan beri biraz jıl ótti. Ornına basqa adam patsha boldı. Jańadan bolǵan patshanıń tamaǵına súyek ketip, seni tawıp alıw ushın xalqın jinap izlep atır." dep qattı baqırıptı. Sol waqıtta zindannan: "Janım bar, tirimen, biraq hálsizben. Olay bolsa, patshamızǵa aytıp barıń, bizdi shıǵarıp alsın", - degen saza esitildi. Patsha bul xabardı esitkennen keyin Hákim-Ulıqpandı dárhal shıǵarıp aldırtadı. Hákim-Ulıqpan bes-altı kún patshanıń sarayında boladı. Sonnan keyin:

— Patshamızdıń tamaǵına súyek ketip edi. Onıń halı qıyın, sonı qaraysız, - deydi wázirler. Sonda Hákim-Ulıqpan:

— Men 30 kún dem alayın, jerdiń háwiri urıp ketken eken, - deydi. Ulıqpan 30 kún dem aladı. Onnan soń táwir bolıp, patshanı qarawǵa kirisedi. Ulıqpan patshaǵa aytadı:

— Siziń dártińızge dawam sol nárse, balańızdı tóbeńizge qoyıp shalamız, onnan basqa em joq, - deydi, patsha balasın óltiriwge narazı boladı. Sonnan keyin Hákim-Ulıqpan patshanıń wázirlerin ońasha shıǵarıp alıp: “Patshanıń balasın shalmaymız, patshanı hár túrli sózler menen qayıl qılıńızlar. Men balasın aldına ákelemen de, art jaǵına shıǵarıp, bir serkeni shalamız”, - deydi. Wázirler patshaǵa:

— Ullı mártebelim, xalıq siziń tilegińizde, bir balańnıń qanınan keshińiz, basqa hayal alıp balalı bolarsız, - dep ótinish etip patshanı kóndiredi.

Balanı eki jigit patshanıń aldınan ókirtip alıp ótip, sırtına aylana bergende, ákelip qoyǵan serkeni shalıp jiberedi.

Patsha "Wah, baladan ayrıldım", - dep jıǵıladı. Kúyinip, qıynalǵan patshanıń awzınan "wah" degende tamaǵınan súyek, anaday jerge "tors" etip túsedi. Patsha es-aqılınan ayrılıp, talıp qaladı. Es-aqılın jıynaǵannan soń xalıq kelip, "balańız tiri" dep súyinshi soraydı. Patsha aman-saw qalǵanına toy-tamashalar berip, Hákim-Ulıqpandı qattı sıylaydı.